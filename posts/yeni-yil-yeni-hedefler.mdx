---
title: Yeni Yıl, Yeni Hedefler
description: 2023 yılı biterken kendimle ilgili bazı öz eleştiriler yapmaya, 2023 yılını özetlemeye ve 2024 yılı hedefleri belirlemeye karar verdim.
date: 2023-12-30
---

2023 yılı biterken kendimle ilgili bazı öz eleştiriler yapmaya ve 2023 yılını özetlemeye karar verdim. Bu özeti de kendi kişisel blogumda paylaşmamın nedeni beni daha çok motive edeceğini düşünüyor olmam. Bu sebeple ilk olarak 2023 yılımı özetleyeceğim ve ardından da 2024 hedeflerimden bahsedeceğim.

### Düzenli Bir Yıl

2023, hayatımdaki en düzenli yıl oldu. Bu nedenle, bu yılı tek bir kelimeyle özetlemek gerekirse, bu kelime "düzen" olurdu. Kariyerim açısından bakıldığında, 2023 yılı oldukça olumlu geçti. Çalıştığım şirkette kısa sürede terfi aldım ve önemli projelerde yer alma şansı buldum. Ayrıca, özellikle yazılım alanında kendimi geliştirmeye yoğunlaştım. Bu nedenle, teknik kitaplar okuduğum bir yıl oldu. Teknik kitaplardaki ilerlememi, büyük ölçüde Kindle'a borçluyum. Bu konuda da ayrı bir blog yazısı yazmayı düşünüyorum.

Özellikle son üç-dört ayda düzenli spor yapmaya başladım. Bu, hem fiziksel hem de mental açıdan inanılmaz pozitif etkiler yarattı. Sporu uzun yıllar boyunca yapıp bırakan biri olarak, orta yaşlara yaklaşırken spora yeniden bu şekilde düzenli başlamak, spora ne kadar ihtiyaç duyduğumu bir kez daha anlamama yardımcı oldu. Bu yüzden, sporu hayatımdan çıkarmayı düşünmüyorum.

2022'de iş-hayat dengesine yeterince önem vermemiştim ve yoğun çalıştığım bir yıl olmuştu. Bu yıl ise bu alanda bir düzen yakaladım ve 2022'ye kıyasla çok daha fazla film izleyip, kitap okudum. Bu, özellikle evden çalışanların dikkat etmesi gereken bir konu. İş ve özel hayatın birbirine karışmaması için sınırları net çizmek çok önemli.

### Global'e Seslenmek

2024'te en önemli hedefim, global olarak iyi bir konuma ulaşmak. Bunu başarmak için şu alanlarda kendimi geliştirmem gerekiyor:

1. Daha fazla açık kaynak projelere katkıda bulunmak.
2. İngilizce seviyemi artırarak, bloglarım dahil tüm içeriklerimi İngilizce üretmek.

Bu yıl yalnızca bu iki önemli hedefim var. Yıllar geçtikçe, fazla hedef koymamanın daha pozitif bir etki yarattığını fark ettim. Bu iki konu da kendi içinde aslında birçok detayı barındırıyor. Bu yüzden bu iki konu hakkında bir yol haritası oluşturmayı planlıyorum.

Ayrıca, küçük bir hedef olarak dört teknik kitap bitirmeyi hedefliyorum. Biraz zorlayıcı bir hedef olabilir, ama üç ayda bir kitap bitirebileceğimi düşünüyorum. Yine burada Kindle'a özel bir teşekkür borçluyum.

Genel olarak 2023 yılımı böyle geçirdim ve 2024 planlarımı yaptım.

Umarım bir sonraki yazım İngilizce olacak, iyi yıllar.

